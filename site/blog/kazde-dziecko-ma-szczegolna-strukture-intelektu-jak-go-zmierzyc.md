---
_archived: false
_draft: false
created-on: "2020-12-13T08:13:20.206Z"
name: "Każde dziecko ma szczególną strukturę intelektu"
slug: "kazde-dziecko-ma-szczegolna-strukture-intelektu-jak-go-zmierzyc"
dla-specjalistow: true
updated-on: "2021-01-29T09:43:55.822Z"
categorie: "site/category/zdolnosci-poznawcze.md"
image:
  url: "https://uploads-ssl.webflow.com/5fd167aa60bc39e8f234fb4c/5fdb6e7b97944746b72de3d5_jonathan-borba-JzCC_b-4.jpg"
  alt: ""
description: "W diagnostyce inteligencji najważniejszym i jednocześnie najtrudniejszym zadaniem nie jest ocena poziomu sprawności, ale adekwatna, trafna ocena struktury intelektu."
data-pubikacji: "2020-12-11T00:00:00.000Z"
published-on: "2021-01-29T09:44:19.249Z"
tags: "blog"
layout: "single-blog.html"
---

### W diagnostyce inteligencji najważniejszym i jednocześnie najtrudniejszym zadaniem nie jest ocena poziomu sprawności, ale adekwatna, trafna ocena struktury intelektu. Aby to było możliwe trzeba sięgać po aktualne narzędzia, które uwzględniają szereg dodatkowych zmiennych związanych z rozwojem dziecka. Podpowiadam, kiedy i jak badać potencjał intelektualny najmłodszych podopiecznych.

Dzięki temu, że struktura inteligencji została przebadana i opisana, a więc można się jej uważnie przyjrzeć, doświadczeni diagności potrafią wychwycić dzieci zaniedbane, które nie otrzymały adekwatnej stymulacji w procesie rozwoju. Dotyczy to także dzieci z głęboką postacią dysleksji czy dyskalkulii, które w ogólnych wskaźnikach IQ mogą uzyskiwać ilorazy zaniżone względem ich faktycznych możliwości intelektualnych, bo ich trudności wiążą się ze szczególną strukturą ich intelektu, a nie globalnym opóźnieniem jego rozwoju. W procesie rozpoznania dysleksji lub dyskalkulii diagnoza inteligencji jest konieczna, ale niewystarczająca. Gdy u dziecka pojawiają się trudności w uczeniu się, trzeba sprawdzić, czy wynikają one wprost z tzw. czynników niespecyficznych, tj. wady wzroku czy słuchu, niepełnosprawności intelektualnej czy może ich źródło leży głębiej.

Jak i czym zatem mierzyć intelekt?

### Skale Wechslera i Stanford-Binet – dwa złote standardy

Jeśli uczeń funkcjonuje prawidłowo i nie boryka się z zaburzeniami czy niepełnosprawnościami, złotym standardem jest np. skala Wechslera, która umożliwia dość precyzyjny pomiar możliwości intelektualnych u dzieci względnie normatywnych, dobrze funkcjonujących.

Przykładem narzędzia przeznaczonego do badania grup specjalnych, do których trudniej jest dotrzeć w psychometryczny sposób jest skala Stanford-Binet (SB5). Dzięki niej możesz tak dobrać poszczególne podtesty i tak zmodyfikować strukturę i przebieg badania, aby mieć pewność, że bada iloraz inteligencji, rozumiany jako możliwości myślenia oraz rozwiązywania problemów, a nie wpływ zaburzenia, z którym boryka się pacjent, na to jak pacjent radzi sobie z testem. Jeśli przykładowo na badanie zgłosi się dziecko z poważną wadą wzroku a Ty zastosujesz test, w którym zadanie polega na wyszukiwaniu odczytywaniu i zapisywaniu drobnych symboli graficznych to siłą rzeczy taki uczeń uzyska niski wynik. Nie oznacza to rzecz jasna, że uczeń ten nie rozumie zadania, że nie potrafi go wykonać prawidłowo z uwagi na ograniczony intelekt. To wada wzroku wpłynęła na jakość wykonania zadania. W skali SB5 wprowadzono szereg mechanizmów, które eliminują tego typu problemy z pomiaru testowego. To test, który pod tym względem istotnie wyróżnia się od pozostałych narzędzi diagnozy intelektu.

### Skala Leitera i test TONI-4, gdy dzieci nie komunikują się werbalnie

Diagnozę intelektu u dzieci, które nie komunikują się werbalnie, możesz przeprowadzić za pomocą Skali Leitera (Leiter-3) bądź całkowicie niewerbalnego i niemotorycznego testu TONI-4, który pojawi się na rynku w 2021 roku i umożliwi badanie pacjentów, np. w tzw. zespołach zamknięcia, z którymi kontakt diagnostyczny był do tej pory praktycznie niemożliwy. Dotychczas tacy pacjenci otrzymywali diagnozę niepełnosprawności intelektualnej. Teraz możliwa będzie obiektywna ocena ich faktycznego poziomu sprawności umysłowej.

### Uwaga na aktualność i adekwatność testów

Co ważne, testy aby posługiwanie się nimi miało sens muszą być aktualne. Przykładowo, stosowana w Polsce skala WAIS-R dla młodzieży i dorosłych pochodzi z roku 1981. Od tamtej pory bardzo zmienił się sposób diagnozowania oraz stymulowania rozwoju poznawczego. Materia, która jest wykorzystywana w teście, jest już mocno nieaktualna. Osoby badane mogą tym samym uzyskiwać w teście wyniki, które nie odzwierciedlają ich faktycznego poziomu inteligencji.

Przed rozpoczęciem diagnozy sprawdź, czy zmienne dostępowe (np. sprawność funkcjonowania wzroku) nie utrudnią pomiaru zmiennych docelowych (np. przetwarzanie wzrokowo-przestrzenne). To, że nie osoby niewidomej lub niedowidzącej nie bada się Testem Matryc Ravena, wydaje się oczywiste. Jednak nie można zapominać o tej zasadzie również przy zaburzeniach neurorozwojowych czy psychiatrycznych, gdzie sprawa jest już znacznie trudniejsza i wymaga dużej ostrożności.

Poza tym test musi być trafny, rzetelny, oparty na konkretnej teorii. Jeżeli narzędzie nie było omawiane w toku Twoich studiów psychologicznych, zapisz się na szkolenie certyfikujące z używania i interpretowania danego testu. Zwłaszcza w przypadku zaawansowanych psychometrycznie testów ważne jest, abyś dokładnie zapoznał się z całą procedurą badania i w szczególności z postępowaniem w sytuacjach nietypowych.

### „Wiek umysłowy”, czyli jak przekazać wyniki tekstu rodzicom

Oprócz samego badania kluczowy jest sposób interpretacji i przekazania informacji o inteligencji dziecka jego rodzicowi. Podawanie ilorazu inteligencji w postaci liczbowej jest problematyczne. Dla większości rodziców informacja o tym, czy dziecko uzyskało iloraz inteligencji równy 86 czy 114 niewiele powie. Twoim zadaniem jest precyzyjne wytłumaczenie rodzicowi, co ten wynik oznacza dla dziecka, jego funkcjonowania w szkole i życiu codziennym. Przykładowo Binet w swojej skali wprowadził ciekawy wskaźnik – wieku umysłowego, który wydaje się bardziej zrozumiały dla nie-specjalistów. To wskaźnik, który wskazuje dla jakiego wieku życia uzyskany przez naszego pacjenta wynik jest typowy (normatywny). Jeżeli nauczyciel usłyszy, że jego uczennica ma pamięć, jak typowy ośmiolatek, uzyskuje bardzo konkretną i zrozumiałą informację. Co więcej, dla rodzica iloraz inteligencji czy przetwarzanie wzrokowo-przestrzenne to abstrakcyjne terminy. Gdy rodzić nie otrzyma zrozumiałej interpretacji wyniku, będzie poszukiwał informacji na własną rękę, np. w internecie. Dlatego zaplanuj czas na rozmowę.

### Rozwijanie deficytów i wsparcie emocjonalne – muszą iść w parze

Warto pamiętać, że informacja o niższym niż przeciętna poziomie inteligencji dziecka, czy wręcz niepełnosprawności intelektualnej to dla rodzica trudna informacja. W Poradni „Tęcza” takiemu rodzicowi sugerujemy, że trzeba dołożyć wszelkich starań, aby rozwijać możliwości poznawcze w tych obszarach, które są deficytowe, ale też wspierać dziecko emocjonalnie, nie przeciążając go. Dzieci można zachęcić do udziału w zajęciach stymulujących ich możliwości poznawcze. Od ośmiu lat mamy też konkretne programy terapii, np. terapię Instrumental Enrichment® opracowaną przez profesora Feuersteina (do polskich realiów zaadaptowała ją dr Urszula Sajewicz-Radtke).

Nie można zapominać o tym, że nasza wiedza rozwija się bardzo dynamicznie, a narzędzia się zmieniają. Najważniejsze jest więc to, aby warsztat i kompetencje diagnostyczne były na bieżąco doskonalone.

Możesz to robić z nami 😊

### Literatura

*   Carroll, J. B. (1993). Ludzkie zdolności poznawcze: przegląd badań czynnikowo-analitycznych. Cambridge, Anglia: Cambridge University Press.
*   Nęcka, E., Orzechowski, J., i Szymura, A. (2006). Psychologia poznawcza. Gdańsk: GWP.
*   Pearson (2020). Test of Nonverbal Intelligence | Fourth Edition (TONI-4). Pobrano z: [https://www.pearsonassessments.com/store/usassessments/en/Store/Professional-Assessments/Cognition-%26-Neuro/Non-Verbal-Ability/Test-of-Nonverbal-Intelligence-%7C-Fourth-Edition/p/100000612.html](https://www.pearsonassessments.com/store/usassessments/en/Store/Professional-Assessments/Cognition-%26-Neuro/Non-Verbal-Ability/Test-of-Nonverbal-Intelligence-%7C-Fourth-Edition/p/100000612.html)
*   Poradnia Tęcza (2020). Terapia. Pobrano z: [https://poradniatecza.pl/usluga/terapia/](https://poradniatecza.pl/usluga/terapia/)
*   Pracownia Testów Psychologicznych (2020). LEITER - Międzynarodowa Wykonaniowa Skala Leitera. Pobrano z: [https://www.practest.com.pl/leiter-miedzynarodowa-wykonaniowa-skala-leitera](https://www.practest.com.pl/leiter-miedzynarodowa-wykonaniowa-skala-leitera)
*   Pracownia Testów Psychologicznych (2020). WISC-R - Skala Inteligencji Wechslera dla Dzieci - Wersja Zmodyfikowana. Pobrano z: [https://www.practest.com.pl/wisc-r-skala-inteligencji-wechslera-dla-dzieci-wersja-zmodyfikowana](https://www.practest.com.pl/wisc-r-skala-inteligencji-wechslera-dla-dzieci-wersja-zmodyfikowana)
*   Pracownia Testów Psychologicznych i Pedagogicznych (2020). Skala Inteligencji Stanford-Binet 5 (SB5). Pobrano z: [https://pracowniatestow.pl/pl/p/Skala-Inteligencji-Stanford-Binet-5-SB5/187](https://pracowniatestow.pl/pl/p/Skala-Inteligencji-Stanford-Binet-5-SB5/187)
